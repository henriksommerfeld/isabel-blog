---
templateKey: blog-post
url: /2014/10/08/premiar-for-radiodokumentaren-ickemedborgarna
title: Premiär för radiodokumentären Ickemedborgarna
hidden: false
date: 2014-10-08T11:02:54.421Z
tags:
  - Magasinet Paragraf
---

![](/uploads/vi.jpg 'Jag tillsammans med min kusin och kollega Daniela Auerbach i Warszawa, 2012.')

***Nu har jag äntligen äran att få presentera radiodokumentären som jag sedan en lång tid tillbaka arbetat på tillsammans med min kusin Daniela Auerbach. Fredag den 10/10 kl. 10.00 släpps "Ickemedborgarna" som podcast på*** [_**www.magasinetparagraf.se**_](http://www.magasinetparagraf.se)_**. Den kommer även finnas tillgänglig för nedladdning och streaming på Itunes och Soundcloud.**_

Ickemedborgarna handlar om händelserna i Polen i slutet av 1960-talet och berättar historien om hur Israels seger under Sexdagarskriget födde en antisemitisk våg som efter studentrevolten i mars 1968 slutligen urartade till en utrensning av Polens judiska befolkning.

Dokumentären är ett samarbete mellan mig och min kusin Daniela Auerbach. Våra mammor är systrar. Under uppväxten talades det helst inte om de händelser som resulterade i en landsflykt för familjen. Att inte känna till historien skapade en känsla av rotlöshet. I dokumentären får ni följa vår resa tillbaka till Polen där vi söker efter svar och en förklaring till hur hatet och fördomarna kunnat ta över igen, drygt 20 år efter Förintelsen.

Genom vår resa och våra intervjuer förmedlas bilden av ett bortglömt kapitel i modern europeisk historia, om antisemitismens och rasismens konsekvenser. Det personliga berättandet varvas med den polske professorn och forskaren Piotr Ossekas bild av händelserna.

Huvudpersonerna i dokumentären är:

_**Joseph Dajczgewand**_. Han levde ett aktivt judiskt liv i Polen och var 1968 en av ledarna till studentupproret, en så kallad “kommando”. Han blev den 12 mars 1968 fängslad. Efter nio månader i arrest dömdes han till 2,5 års fängelse. Joseph lever idag i Stockholm. Genom hans minnen från det kommunistiska Polen reser vi tillbaka till en tid av kamp och uppoffringar.

_**Halina Hylander**_. Hon har knappt några minnen från den dag då hon tvingades lämna sina föräldrar för att påbörja sitt nya liv i Sverige. “Vi lämnade landet med tron om att vi aldrig skulle få återse dem igen, den dagen, jag minns ingenting, det är som ett tjockt täcke,” berättar hon. Halina var aldrig politisk aktiv, men som många andra studenter deltog hon i studentdemonstrationen vid Warszawas universitet den 8 mars 1968. Vi följer med till en av de mest känslosamma händelserna i hennes liv, tiden då hon tvingades avsäga sig sitt polska medborgarskap, då hon blev en “ickemedborgare.”

STORT TACK!

Vi vill rikta ett stort tack till framför allt Halina och Joseph, som i alla dessa timmar stod ut med våra långrandiga och tunga intervjuer. Era berättelser är ovärderliga!

Tack också till er andra som intervjuades; *Viktor Sommerfeld, Jerzy Sarnecki, Leo Kantor*, m.fl.  även om era berättelser tyvärr inte kom med i dokumentären denna gång så var våra möten oerhört betydelsefulla i vårt arbete och bidrog till en viktig förståelse för händelserna i Polen 1968.

Tack till *Björkstén-Sparrings stiftelse för mänskliga rättigheter*, som genom sitt bidrag gjorde det möjligt för oss att göra resan till Polen.

Tack till _Piotr Oseka_, författare, professor och historiker, som tog sig tid att träffa oss i Polen för intervju.

Och sist men inte minst, tack till våra mammor, _Beatrice_ och _Barbara_, för inspirationen!
