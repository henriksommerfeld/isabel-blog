---
templateKey: blog-post
title: 'Hockey-VM, på bekostnad av mänskliga rättigheter'
date: 2017-05-19T06:33:48.535Z
featuredimage: ''
tags:
  - Juridik
  - Belarus
  - Idrott
files:
  - /img/idrott-och-manskliga-rattigheter.pdf
---

**Hockey-VM kommer 2021 återigen att arrangeras av en av världens mest repressiva regimer**, Belarus (ett mästerskap som delas med Lettland). När Belarus arrangerade hockey-VM 2014, gjordes det [på bekostnad av mänskliga rättigheter](http://www.swedwatch.org/sv/rapporter/manskliga-rattigheter-pa-hal). Världsmästerskapet genomfördes med hjälp av organiserat tvångsarbete, människorättsförsvarare hotades (samt tvingades lämna Minsk eller arresterades när matcherna väl spelades), medan gatorna i Minsk rensades från hemlösa och missbrukare. Flera personer som var uppsatta på \_EU:s sanktionslista över personer och företag med koppling till människorättskränkningar satt då i organisationskommittén för mästerskapet och deltog direkt i kränkningarna. Hockeyrörelsen stod passiv inför kränkningarna i Minsk. Nu har de dessutom istället belönat diktaturregimen genom att återigen låta den arrangera detta PR-jippo. Att det är just ett PR-jippo för diktator Lukasjenka var mycket tydligt vid invigningen av VM 2014 då han äntrade isen och höll ett politiskt propagandatal, samt deklarerade sin vänskap med Internationella Ishockeyförbundets ordförande René Fasel. Det återstår att se hur Svenska Ishockeyförbundet och dess huvudsponsor Svenska Spel agerar i detta läge och vad de kommer att göra av situationen (Svenska Spel bifogar numera sin riktlinje för sponsring i avtalen med förbunden, där de ställer vissa människorätts-krav som ska uppfyllas när VM spelas i sådana länder som Belarus).
**Är du nyfiken på hur det gick till när Belarus senast arrangerade hockey-VM?** Läs gärna rapporten Mänskliga rättigheter på hal is, som jag skrev för Swedwatch 2014. Det var efter denna rapport som Svenska Spel bl.a. beslutade att börja ställa MR-krav i sin riktlinje för sponsring. Rapporten behandlar både hockeyrörelsens och de svenska sponsorernas ansvar.
**För den som vill fördjupa sig ytterligare i ämnet idrottsrörelsen och kränkningar av mänskliga rättigheter vid OS- och VM-arrangemang**, passar jag på att publicera mitt examensarbete i folkrätt: [Idrott och mänskliga rättigheter - Den olympiska rörelsens, sponsorernas och statens ansvar](/img/idrott-och-manskliga-rattigheter.pdf). Som en del av examensarbetet genomförde jag även en kvalitativ enkätundersökning, för att ge en aktuell bild av synen på mänskliga rättigheter bland idrottssponsorer, Sveriges olympiska kommitté (SOK) och specialidrottsförbunden. Enkäten besvarades av 15 sponsorföretag, SOK samt av 13 specialidrottsförbund, inklusive Svenska Ishockeyförbundet. Resultatet finns presenterat i examensarbetet (det går även bra att kontakta mig för att få tillgång till hela undersökningen i en excel-fil).
