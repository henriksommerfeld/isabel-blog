---
templateKey: blog-post
url: /2011/04/09/slopa-visumkravet-for-belarusier
title: Slopa visumkravet för belarusier!
hidden: false
language: sv
date: 2011-04-09T16:07:56.956Z
featuredimage: /uploads/inmain.jpg
tags:
  - Belarus
  - Visum
---
![](/uploads/inmain.jpg "Tatsiana Rineyskaya, en av många unga som fått sina drömmar raserade pga. visumkrav. http://casting.benetton.com/profile/5613-tania")

Om vi i EU-länderna verkligen vill att situationen i Europas sista diktatur ska förändras...\
Om vi verkligen vill att folk ska få ta del av det demokratiska samhället...\
Om vi verkligen vill unna det belarusiska folket frihet...

_**Så måste våra politiker ta ställning för ett slopat visumkrav.**_



Det handlar inte bara om att det kostar alldeles för mycket med visum, för en belarusisk medborgare. Det är också en oerhört resurskrävande administrativ process kring hela visumhandläggningen. Fundera över hur otroligt mycket resurser som krävs för att hålla handläggningen av visumansökningar igång. Tänk om dessa resurser istället kunde läggas på demokratiarbete och bistånd?



_**Majoriteten av den belarusiska befolkningen har inte någonsin lämnat landets gränser.**_ Säg mig - hur ska man avgöra vad som är bra för landets framtid, om det enda man ser är den verklighet man dagligen lever i? Hur ska man kunna tro på demokrati när man aldrig någonsin har upplevt det?



Vill vi verkligen förändra situationen för belarusier och påverka deras framtid - då är det på tiden att vi slopar visumkravet. Det minsta vi kan göra är att underlätta för belarusiska medborgare att se världen utanför diktaturen - något som inger både hopp och inspiration för ett framtida demokratiskt Belarus.



**Många ungdomars drömmar krossas varje år pga. visumkravet.** I år var det 23-åriga Tatsiana Rineyskayas tur att få känna på den bittra verkligheten. Tatsiana var en av tolv personer som utav  75.000 sökande vann Benetton's onlinetävling där de sökte modeller till sin nya reklam. Hennes dröm krossades dock när hon fick beskedet att hon nekats visum av brittiska konsulatet. Det blev ingen vinnar-fotografering i London. [Tatsiana skriver på sin blogg](http://rineyskaya.livejournal.com/) att hon nekats visum på grund av att hon inte är gift, har avslutat sina högskolestudier och att personalen på konsulatet är rädda för att hon inte kommer att återvända till Belarus efter en veckas fotografering i London.
