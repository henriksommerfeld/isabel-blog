---
templateKey: blog-post
url: /2011/05/15/im-running-scared-en-passande-lattitel-for-azerbajdzjan
title: '"I''m Running Scared" - En passande låttitel för Azerbajdzjan'
hidden: false
language: sv
date: 2011-05-15T11:35:03.079Z
---
**Ingen har missat att gårdagens vinnare av Eurovision Song Contest blev Azerbajdzjan med låten "I'm Running Scared". Men frågan är - vad vet vi egentligen om landet?** 



Igår skrev jag på [Newsmill](http://www.newsmill.se/artikel/2011/05/13/eurovision-song-contest-borde-s-tta-stopp-f-r-vitrysslands-propaganda) med riksdagsledamot Caroline Szyber (Kd) om det faktum att diktaturstater använder Eurovision Song Contest i propagandasyfte. Förra året skrev jag också om detta på [Expressen](http://www.expressen.se/debatt/1.2003643/isabel-sommerfeld-vagra-spela-med-i-diktatorns-rapsodi), [Sidan 4](http://www.expressen.se/debatt/1.2003643/isabel-sommerfeld-vagra-spela-med-i-diktatorns-rapsodi). Låten "I love Belarus" - Belarus (Vitrysslands) bidrag, röstades snabbt ut i årets festival och kom inte vidare till final. Några kallar det den "naturliga utsorteringseffekten" och menar på att diktaturstater röstas ut, eftersom omvärlden inte vill ha dem i final. Tja, den tesen kan vi nu snabbt vifta bort genom att titta på vilket land som vann tävlingen i år.



**Här kommer några korta faktarader om årets vinnarland Azerbajdzjan:**



\- Är i krig med Armeninen.



\- Azerbajdzjan räknas enligt Freedomhouse's årliga rapporter som ett av världens mest ofria länder, när det kommer till mänskliga rättigheter; yttrande- samt pressfrihet.



\- För Azerbajdzjans regim är Eurovision Song Contest inte bara ett propaganda-tillfälle. Det är 100% politik. I tidigare Eurovisionsfestivaler har de t.ex. **låtit underrättelsetjänsten ta in folk som röstat på Armenien, på förhör och hotat dem för att de röstat på "fel land."** Läs mer om detta [här](http://www.rferl.org/content/feature/1800013.html).



\- Även i Azerbajdzjan blev människorättsaktivister och oppositionella inspirerade av upproren i Mellanöstern och Nordafrika. Nyligen genomfördes en demonstration i huvudstaden Baku (där ESC kommer att hållas nästa år), en av ett flertal protester i raden som hållits mot den allt mer hårdföra regimen i landet, trots att de blev hårt motarbetade av polis och säkerhetstjänst. De protesterade bl.a. mot resultatet i parlamentsvalet 2010. 120 demonstranter greps och av dessa har 65 dömts i domstol. Flera personer skadades allvarligt på demonstrationen. Regimen försöker stävja folkets växande missnöjde med våld och förtryck. Vid demonstrationen greps även två svenska journalister, som arbetade med en dokumentärfilm om mänskliga rättigheter och yttrandefrihet. Läs mer om detta här.



Låttiteln "I'm Running Scared" är alltså passande för Azerbajdzjan. För antagligen var det inte så många som i år vågade rösta på Armenien i Eurovision Song Contest, och ganska många är just rädda för sina liv, i Azerbajdzjan. Man kan fråga sig, vad de svenska låtskrivarna bakom denna succé, egentligen känner till om Azerbajdzjan, och om det är viktigare för dem att sälja sig till en diktaturstat - som gärna köper hjälp från utlandet när det gäller att förfina bilden av deras varumärke och använda sig av det i propagandasyfte, än att bry sig om att folk faktiskt fängslas för sina åsikter i landet som de valt att jobba för? Jag har tyvärr svårt att tro att de tog jobbet i demokratiseringssyfte...



Nästa år ska alltså Eurovisionsfestivalen hållas i ett land som är i krig med ett annat land, som fängslar och torterar journalister, bloggare, oliktänkande och de som tidigare har försökt fly landets förtryck (<http://www.fria.nu/artikel/3439>).



Det är kanske dags att EU-staterna tänker över det här med Eurovision Song Contest. EBU, som arrangerar den årliga festivalen, består faktiskt av statliga TV-stationer i deltagarländerna. Är det ens rimligt att vi i demokratiska stater samarbetar med diktaturregimernas främsta propagandaverktyg (deras statliga TV-stationer, totalt kontrollerade av regimen), när de i dessa länder inte respekterar de mänskliga rättigheterna? Är det rimligt att dessa stater över huvud taget tillåts delta i festivalen?



Musiktävlingar i all ära. Men inte när människor hotas och tas in på förhör för att de röstat på "fel land" enligt regimen. Borde inte Azerbajdzjan ha uteslutits ur tävlingen för länge sedan på grund av detta? Nej, tydligen inte. Istället får de äran att ordna finalen hos sig nästa år.
