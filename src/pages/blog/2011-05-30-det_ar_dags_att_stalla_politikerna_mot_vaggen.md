---
templateKey: blog-post
url: /2011/05/30/det-ar-dags-att-stalla-politikerna-mot-vaggen
title: Det är dags att ställa politikerna mot väggen
hidden: false
date: 2011-05-30T21:32:03.616Z
tags:
  - Mänskliga rättigheter
---
![](/uploads/tvangssterilisering.jpg)

**Det är bara att åka iväg med en timmes flyg till diktaturstaten Belarus för att se hur oliktänkande förtrycks och straffas med långa fängelsestraff för att de protesterar mot orättvisorna**. Ja, när man åker till länder som Belarus så inser man att vi har det väldigt bra i Sverige.

**För Sverige är väl ändå en förebild när det gäller mänskliga rättigheter? Eller?** Skrapar man lite på ytan så upptäcker man tyvärr något annat.

**Vi är ett modernt europeiskt land**. Vi är kända för det arbete och de resurser vi lägger ned på bistånd och demokratiprojekt i omvärlden. Samtidigt har vi en stor minoritet i Sverige som totalt diskrimineras, både i arbetslivet och i andra sammanhang. Som om inte det vore nog har vi även en lag kvar från 70-talet som tvingar dessa människor att sterilisera sig, så att de aldrig kan bli föräldrar. I och med det tar man ifrån människor rätten att själva få bestämma över sina liv och sin framtid.

**När det står mellan sterilisering, eller att hoppa från Centralbron, så väljer nog tyvärr många den hårda vägen.**

**När jag tänker på detta så skäms jag för Sverige.** Det har nu gått ett år sedan [Amanda intervjuades av Aftonbladet om hennes situation](http://www.aftonbladet.se/webbtv/nyheter/tema/article12403226.ab). Erik Ullenhag (Fp) uttalade sig då om att en lagförändring förhoppningsvis skulle ske under 2011. Ett år har nu gått, men vad har hänt? Kommer vi att få se en lagförändring i år?

**Det är dags att nu åter igen ställa politikerna mot väggen.** Ni har makten i era händer. En lagändring eller att helt enkelt stryka den förlegade lagen från 70-talet (då HBT-personer sågs som psykiskt sjuka). **Ska det vara så svårt?**
