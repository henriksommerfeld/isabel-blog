---
templateKey: blog-post
url: ''
title: Om min farmor stannat där...
description: 'Om min farmor stannat där, då hade jag inte funnits här'
hidden: false
language: sv
date: 2014-09-09T09:00:31.100Z
tags:
  - Rasism
  - Antisemitism
  - Sverigedemokraterna
  - Demokrati
---
![Affisch med texten: Om min farmor stannat där, då hade jag inte funnits här](/uploads/10667799_10152716337682922_76272712_o.jpg)

**Min farmor var 13 år när nazisterna invaderade Polen** och snart skickades hon mellan olika koncentrationsläger för att till sist möta helvetet; förintelselägret Auschwitz-Birkenau. Det var ett under att hon överlevde, när större delen av hennes släkt hade förintats. Min farfar drabbades av ett liknande öde. Han valde att lämna sin hemby i dåvarande Polen, inställd på att han en dag efter krigets slut skulle få återse sin fru, son, sina bröder och föräldrar. Han fick dock aldrig se dem igen.



**Vi ser år efter år hur historien upprepar sig.** Människor fortsätter hata, fördriva och mörda andra folkgrupper eller de som helt enkelt inte är som dem själva.



**Nu är det bara några få dagar kvar till valdagen.** Tyvärr känner jag behovet av att påminna folk där ute, om vad Sverigedemokraternas politik i praktiken skulle innebära. På deras valaffischer kan man läsa ”Mindre invandring här, mer hjälp till flyktingar där”. Räck upp en hand om ni tror att Sverigedemokraternas politik skulle ha hjälpt mina farföräldrar. De skulle kanske skicka en filt till min 13-åriga farmor, så att hon kunde vifta med den mot nazisterna när de kom för att beröva henne livet? De skulle kanske säga åt sådana som min farfar att stanna kvar och "avvakta" till kriget avtar? Sanningen är ju den att om farfar stannat kvar i sin hemby så hade även han utsatts för den massaker som drabbade hans familj. Om min farmor stannat längre i Auschwitz-Birkenau, ja vad tror ni hade hänt då?



**Så, har du tänkt rösta på Sverigedemokraterna, tänk ett steg längre.** Vill du rösta på dem för att "ingen annan tar dessa frågor på allvar", då är min fråga till dig, är Sverigedemokraternas väg bättre, en väg där vi gör skillnad på folk och folk, där enbart vissa människors liv är mer värda än andras? Och kan man verkligen ta Sverigedemokraterna på allvar, när de vill "hjälpa flyktingar på plats"? Om du kan ha gott samvete när vi i Sverige vägrar människor som flyr förintelse och förtryck att komma till trygghet och istället skickar dem filtar, för all del, då kanske Sverigedemokraterna är något för dig. Känner du istället att du vill leva i en värld där människor kan söka skydd när de hotas till livet, tror du på alla människors lika värde och rätt till liv, ja då borde valet vara självklart även för dig. Säg nej till Sverigedemokraterna.



**Om min farmor stannat där... Då hade jag inte funnits här.** 



\[Cred till Fredrik Marcus för ovanstående bildmontage och den briljanta idén att lyfta fram alla oss som faktiskt inte skulle ha varit här, om Sverigedemokraterna fick bestämma. Foto: Lina Haskel]
